<!DOCTYPE html >
<head>
<meta http-equiv="Content-Type" content="text/html; charset=utf-8">
<title>తెభా-స్కం-7-1</title>
<link rel="stylesheet" type="text/css" href="css/styles.css" />
<script type="text/javascript" src="js/jquery-1.10.2.min.js"></script>
<script type="text/javascript" src="js/fontsize.js"></script>
<script type="text/javascript" src="js/toggle.js"></script>
</head>
<body>
    <div id="main">
    <div id="navigation">
     <a class="navbutton" style="float:left" href="App7-086.html"> &#9668;<a href="App7-0_3.html"> బ్రహ్మవరములిచ్చుట</a><a class="navbutton" style="float:right" href="App7-088.html">&#9658;  </a><br>
        <!--<div style="float:left"><a href="#" id="incfont" style="font-size:12px">అక్షరం+</a></div>
        <div style="float:right"><a href="#" id="decfont" style="font-size:12px">అక్షరం-</a></div>-->
    </div>
    <div id="contaner"><div id="pno">7-87-సీ.</div>
     <div id="padyam">  &quot;<yati>క</yati>ల్పాంతమున నంధ<yati>కా</yati>రసంవృత మైన;&nbsp;<br>  <yati>జ</yati>గము నెవ్వఁడు దన&nbsp;<yati>సం</yati>ప్రకాశ <br>  <yati>ము</yati>న వెలిగించుచు&nbsp;<yati>మూఁ</yati>డుభంగుల రజ;&nbsp; <br>  <yati>స్స</yati>త్త్వతమోగుణ<yati>స</yati>హితుఁ డగుచుఁ <br>  <yati>గ</yati>ల్పించు రక్షించుఁ&nbsp;<yati>గ</yati>డపటఁ బ్రహరించు;&nbsp; <br>  <yati>నె</yati>వ్వఁ డాద్యుఁడు సర్వ<yati>హే</yati>తు వగుచు <br>  <yati>శో</yati>భితుండై స్వయం<yati>జ్యో</yati>తియై యొక్కట;&nbsp; <br>  <yati>వి</yati>లసిల్లు నెవ్వఁడు&nbsp;<yati>వి</yati>భుత మెఱసి <br>7-87.1-ఆ.<br>  <yati>స</yati>మయ మయిన మాన<yati>స</yati>&nbsp;ప్రాణ బుద్ధీంద్రి <br>  <yati>య</yati>ములతోడ నెవ్వఁ&nbsp;<yati>డ</yati>లఘు మహిమ <br>  <yati>న</yati>డరు నట్టి సచ్చి<yati>దా</yati>నందమయునకు,&nbsp; <br>  <yati>మ</yati>హితభక్తి నే న<yati>మ</yati>స్కరింతు. </div>
 
   <a class="navbutton" style="width:90%" href="javascript: void(0);" onClick="toggle('teeka')">ప్రతిపదార్ధము </a>
        <div id="teeka">  కల్పాంతమునన్ =  ప్రళయమునందు;  అంధకార = చీకటి;  సంవృతము = క్రమ్మినది;  ఐన = అయిన;  జగమున్ =  జగత్తును;  ఎవ్వడు = ఎవడైతే;  తన = తన యొక్క;  సంప్రకాశమునన్ = మిక్కిలి  తేజస్సుచే; వెలిగించుచు  = ప్రకాశింపజేయుచు; మూడు = మూడు (3);  భంగులన్ = విధములుగ;  రజస్ =  రజస్సు;  సత్త్వ = సత్వము;  తమస్ = తమస్సు;  గుణ = గుణములతో;  సహితుండు = కూడినవాడు;  అగుచున్ = అగుచు;  కల్పించున్ = సృష్టించును;  రక్షించున్ = పాలించును;  కడపటన్ =  చివరకు;  ప్రహరించున్ = సంహరించును;  ఎవ్వండు = ఎవడైతే;  ఆద్యుండు = మూలకారణము;  సర్వ = సమస్తమునకు;  హేతువు = కారణభూతము;  అగుచున్ = అగుచు;  శోభితుండు =  ప్రకాశించువాడు;  ఐ = అయ్యి;  స్వయం = తనకుతానే;  జ్యోతి = వెలుగునది;  ఐ = అయ్యి;  ఒక్కటన్ = ఏకమాత్రుడై;  విలసిల్లున్ = ప్రకాశించును;  ఎవ్వడు = ఎవడైతే;  విభుతన్ =  ఠీవితో;  మెఱసి = విలసిల్లి. సమయము =  సమయము; అయిన  = వచ్చినప్పుడు; మానస  = మనస్సు; ప్రాణ  = ప్రాణములు; బుద్ధి  = బుద్ధి; ఇంద్రియముల  = ఇంద్రియముల; తోడన్  = తోటి; అలఘు  = గొప్ప; మహిమన్  = సామర్థ్యముతో; అడరున్  = అతిశయించును; అట్టి  = అటువంటి; సచ్చిదానందమయున్  = బ్రహ్మదేవున {సచ్చిదానందమయుడు  - సత్ (సత్య మైనది శాశ్వతమైనది) చిత్ (శుద్ధ చైతన్యమైనది) ఆనంద (ఆనందము) లతో మయుండు(నిండినవాడు),  బ్రహ్మ};  కున్  = కు;  మహిత = గొప్ప;  భక్తిన్ = భక్తితో;  నేన్ = నేను;  నమస్కరింతు =  నమస్కరించెదను. </div>
    
   <a class="navbutton" style="width:90%" href="javascript: void(0);" onClick="toggle('bhavam')">భావము </a>
        <div id="bhavam">  &ldquo;బ్రహ్మదేవా!  నీవు ప్రళయకాలమున  చిమ్మచీకటిలో మునిగిన లోకానికి నీ స్వయం ప్రకాశంతో వెలుగు ఇస్తావు;  రజోగుణ,  సత్వగుణ,  తమోగుణాలనే త్రిగుణాలచే  మువ్విధాల లోకాన్ని పుట్టించి, పెంచి, నశింపజేస్తావు;  మొదలు,  మూలకారణం అంతా నువ్వే;  నీ అంతట నువ్వే కేవలుడవై  ప్రకాశిస్తూ ఉంటావు;  కాలం ప్రకారం మనస్సు,  ప్రాణాలు,  బుద్ధి,  ఇంద్రియాలతో  కూడినవాడిగా తోస్తూ,  మహామహిమతో గోచరముకాకుండా  మెలుగుతుంటావు; అట్టి  ఓ సచ్చిదానంద స్వరూపా! నీకు నమస్కారములు. </div>
    </div>
    <div id="footer">
     <a href="http://telugubhagavatam.org/?tebha&Skanda=7">తెలుగుభాగవతం.ఆర్గ్</a> సౌజన్యంతో
        </div>
  </div>
</body>

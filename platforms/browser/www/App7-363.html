<!DOCTYPE html >
<head>
<meta http-equiv="Content-Type" content="text/html; charset=utf-8">
<title>తెభా-స్కం-7-1</title>
<link rel="stylesheet" type="text/css" href="css/styles.css" />
<script type="text/javascript" src="js/jquery-1.10.2.min.js"></script>
<script type="text/javascript" src="js/fontsize.js"></script>
<script type="text/javascript" src="js/toggle.js"></script>
</head>
<body>
    <div id="main">
    <div id="navigation">
     <a class="navbutton" style="float:left" href="App7-362.html"> &#9668;<a href="App7-0_3.html"> ప్రహ్లాదుడు స్తుతించు</a><a class="navbutton" style="float:right" href="App7-364.html">&#9658;  </a><br>
        <!--<div style="float:left"><a href="#" id="incfont" style="font-size:12px">అక్షరం+</a></div>
        <div style="float:right"><a href="#" id="decfont" style="font-size:12px">అక్షరం-</a></div>-->
    </div>
    <div id="contaner"><div id="pno">7-363-సీ.</div>
     <div id="padyam">  <yati>కా</yati>మహర్షాది సం<yati>ఘ</yati>టితమై చిత్తంబు;&nbsp; <br>  <yati>భ</yati>వదీయ చింతన<yati>ప</yati>దవి చొరదు;&nbsp; <br>  <yati>మ</yati>ధురాదిరసముల&nbsp;<yati>మ</yati>రగి చొక్కుచు జిహ్వ;&nbsp; <br>  <yati>నీ &nbsp;</yati>వర్ణనమునకు&nbsp;<yati>ని</yati>గుడనీదు;&nbsp; <br>  <yati>సుం</yati>దరీముఖములఁ&nbsp;<yati>జూ</yati>డఁగోరెడి జూడ్కి;&nbsp; <br>  <yati>తా</yati>వకాకృతులపైఁ&nbsp;<yati>ద</yati>గులుపడదు;&nbsp; <br>  <yati>వి</yati>విధ దుర్భాషలు&nbsp;<yati>వి</yati>నఁ గోరు వీనులు;&nbsp; <br>  <yati>వి</yati>నవు యుష్మత్కథా<yati>వి</yati>రచనములు; <br>7-363.1-తే.<br>  <yati>ఘ్రా</yati>ణ మురవడిఁ దిరుగు దు<yati>ర్గం</yati>ధములకు <br>  <yati>ద</yati>వులు గొలుపదు వైష్ణవ<yati>ధ</yati>ర్మములకు;&nbsp; <br>  <yati>న</yati>డఁగి యుండవు కర్మేంద్రి<yati>య</yati>ములు పురుషుఁ <br>  <yati>గ</yati>లఁచు, సవతులు గృహమేధిఁ&nbsp;<yati>గ</yati>లఁచు నట్లు. </div>
 
   <a class="navbutton" style="width:90%" href="javascript: void(0);" onClick="toggle('teeka')">ప్రతిపదార్ధము </a>
        <div id="teeka">  కామ =  కోరిక; హర్ష =సంతోషము; ఆది = మొదలైనవాని; సంఘటితము = కూడినది; ఐ = అయ్యి; చిత్తంబు = మనసు; భవదీయ = నీ యొక్క; చింతన = స్మరించెడి; పదవిన్ = ఉన్నతస్థితి, త్రోవ; చొరదు =ప్రవేశించదు; మధుర = తీపి; ఆది = మొదలగు; రసములన్ = రుచులను; మరగి =అలవాటుకుబానిసయై; చొక్కుచున్ = మిథ్యానందమునొందుచు; జిహ్వ = నాలుక; నీ = నీయొక్క; వర్ణనమున్ = కీర్తించుటకు; నిగుడనీదు = సాగనీయదు; సుందరీ = అందమైనఆడవారు; ముఖులన్ = మొదలగగునవి; చూడన్ = చూచుటను; కోరుచున్ = ఆశించుచు; చూడ్కి =చూపులు; తావకీన = నీ యొక్క; ఆకృతుల = రూపముల; పైన్ = మీద; తగులుపడదు =లగ్నముకాదు; వివిధ = అనేకరకములైన; దుర్భాషలున్ = చెడుమాటలను; వినన్ = వినుటను; కోరు = కోరెడి; వీనులు = చెవులు; వినవు = వినవు; యుష్మత్ = నీ యొక్క; కథా =గాథల; విరచనములున్ = చక్కటి రచనలను.&nbsp;ఘ్రాణము = ముక్కు; ఉరవడిన్ = వేగముగా; తిరుగున్ = స్పందించును; దుర్గంధముల్ = చెడు వాసనలవైపున; కున్ = కు; తవులుగొలుపదు = లగ్నముకానీయదు; వైష్ణవ = విష్ణునకు ప్రీతికరములైన; ధర్మముల =ధర్మముల; కున్ = కు; అణగి = వశములై; ఉండవు = ఉండవు; కర్మేంద్రియములు =పనులుచేసెడి సాధనములు {పంచకర్మేంద్రియములు - 1వాక్ 2పాణి 3పాద 4పాయు 5ఉపస్థులు}; పురుషున్ = మానవుని; కలచున్ = కలతనొందిచును; సవతులు = సవతులు; గృహమేధిన్ =గృహస్థుని; కలచునట్లు = కలతపెట్టువిధముగ.</div>
    
   <a class="navbutton" style="width:90%" href="javascript: void(0);" onClick="toggle('bhavam')">భావము </a>
        <div id="bhavam">  ఈ  చిత్తం ఉందే కామం, హర్షం మున్నగు గుణాలతో నిండి  ఉండి, నీ చింతన మార్గంలో  ప్రవేశించదు; నాలుక మాధుర్యం మొదలైన రుచులకు అలవాటు పడి, నీ నామ స్మరణామృతం రుచి చూడదు; కన్నులు కామినీ ముఖం చూడాలని కోరుతాయి, కానీ నీ దివ్యమంగళమూర్తిని దర్శించటానికి  లగ్నం కావు;  రకరకాల  దుర్భాషలు వినగోరే ఈ చెవులు, నీ కథలను వినవు; నాసిక దుర్వాసనలకేసి పోవటానికి అలవాటు పడి, వైష్ణవ ధర్మ సుగంధాలు ఆఘ్రాణించదు; గృహస్థును సవతులు అందరూ చుట్టుముట్టి వేపుకు తిన్నట్లు, కర్మేంద్రియాలు నిత్యం పురుషుడిని బాధిస్తాయి. </div>
    </div>
    <div id="footer">
     <a href="http://telugubhagavatam.org/?tebha&Skanda=7">తెలుగుభాగవతం.ఆర్గ్</a> సౌజన్యంతో
        </div>
  </div>
</body>

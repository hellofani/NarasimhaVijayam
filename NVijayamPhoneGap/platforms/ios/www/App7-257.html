<!DOCTYPE html >
<head>
<meta http-equiv="Content-Type" content="text/html; charset=utf-8">
<title>తెభా-స్కం-7-1</title>
<link rel="stylesheet" type="text/css" href="css/styles.css" />
<script type="text/javascript" src="js/jquery-1.10.2.min.js"></script>
<script type="text/javascript" src="js/fontsize.js"></script>
<script type="text/javascript" src="js/toggle.js"></script>
</head>
<body>
    <div id="main">
    <div id="navigation">
     <a class="navbutton" style="float:left" href="App7-256.html"> &#9668;<a href="App7-0_3.html"> ప్రహ్లాదుని జన్మంబు</a><a class="navbutton" style="float:right" href="App7-258.html">&#9658;  </a><br>
        <!--<div style="float:left"><a href="#" id="incfont" style="font-size:12px">అక్షరం+</a></div>
        <div style="float:right"><a href="#" id="decfont" style="font-size:12px">అక్షరం-</a></div>-->
    </div>
    <div id="contaner"><div id="pno">7-257-సీ.</div>
     <div id="padyam">  &quot;<yati>అ</yati>స్మదీయం బగు&nbsp;<yati>నా</yati>దేశమునఁ గాని;&nbsp;<br>  <yati>మి</yati>క్కిలి రవి మింట&nbsp;<yati>మె</yati>ఱయ వెఱచు;&nbsp; <br>  <yati>న</yati>న్ని కాలములందు&nbsp;<yati>న</yati>నుకూలుఁడై కాని;&nbsp; <br>  <yati>వి</yati>ద్వేషి యై గాలి&nbsp;<yati>వీ</yati>వ వెఱచు;&nbsp; <br>  <yati>మ</yati>త్ప్రతాపానల&nbsp;<yati>మం</yati>దీకృతార్చి యై;&nbsp; <br>  <yati>వి</yati>చ్చలవిడి నగ్ని&nbsp;<yati>వె</yati>లుఁగ వెఱచు;&nbsp; <br>  <yati>న</yati>తిశాత యైన నా&nbsp;<yati>యా</yati>జ్ఞ నుల్లంఘించి;&nbsp; <br>  <yati>శ</yati>మనుండు ప్రాణులఁ&nbsp;<yati>జం</yati>ప వెఱచు; <br>7-257.1-తే.<br>  <yati>నిం</yati>ద్రుఁ డౌదల నా మ్రోల&nbsp;<yati>నె</yati>త్త వెఱచు;&nbsp; <br>  <yati>న</yati>మర కిన్నర గంధర్వ&nbsp;<yati>య</yati>క్ష విహగ <br>  <yati>నా</yati>గ విద్యాధరావళి&nbsp;<yati>నా</yati>కు వెఱచు;&nbsp; <br>  <yati>నే</yati>ల వెఱువవు పలువ! నీ&nbsp;<yati>కే</yati>ది దిక్కు. </div>
 
   <a class="navbutton" style="width:90%" href="javascript: void(0);" onClick="toggle('teeka')">ప్రతిపదార్ధము </a>
        <div id="teeka">  అస్మదీయంబు  = నాది; అగు = అయిన; ఆదేశమునన్ = ఆజ్ఞచేత; కాని = తప్పించి; మిక్కిలి = అధికముగా; రవి =సూర్యుడు; మింటన్ = ఆకాశమున; మెఱయన్ = ప్రకాశించుటకు; వెఱచున్ = బెదురును; అన్ని = అన్ని; కాలములు = ఋతువుల; అందున్ = లోను; అనుకూలుండు = అనుకూలముగానుండువాడు; ఐ = అయ్యి; కాని = తప్పించి; విద్వేషి = అహితుడు; ఐ = అయ్యి; గాలి = వాయువు; వీవన్ = వీచుటకు; వెఱచున్ = బెదురును; మత్ = నా యొక్క; ప్రతాప = పరాక్రమము యనెడి; అనల = అగ్నిచే; మందీకృత = మందగింపబడినవాడు; ఐ = అయ్యి; విచ్చలవిడిన్ = తనయిచ్చానుసారము; అగ్ని = అగ్ని; వెలుగన్ = మండుటకు; వెఱచున్ = బెదరును; అతి =మిక్కిలి; శాత = తీవ్రమైనది; ఐన = అయిన; నా = నా యొక్క; ఆజ్ఞన్ = ఆజ్ఞను; ఉల్లంఘించి = అతిక్రమించి; శమనుండు = యముడు {శమనుండు - పాపములను శమింప చేయువాడు, యముడు}; ప్రాణులన్ = జీవులను; చంపన్ = సంహరించుటకు; వెఱచున్ = బెదరును; ఇంద్రుడు = ఇంద్రుడు; ఔదల = తలను.&nbsp;<br>  నా =  నా యొక్క; మ్రోలన్ = ఎదుట; ఎత్తన్ = ఎత్తుటకు; వెఱచున్ = బెదరును; అమర = దేవతల; కిన్నర =కిన్నరల; గంధర్వ = గంధర్వుల; యక్ష = యక్షుల; విహగ = పక్షుల; నాగ = సర్పముల; విద్యాధరా = విద్యాధరుల; ఆవళి = సమూహములు; వెఱచున్ = బెదరును; ఏల = ఎందుకు; వేఱవవు = బెదరవు; పలువ = దుర్జనుడా; నీ = నీ; కున్ = కు; ఏది = ఎక్కడ ఉన్నది; దిక్కు = రక్షించెడి ప్రాపు.</div>
    
   <a class="navbutton" style="width:90%" href="javascript: void(0);" onClick="toggle('bhavam')">భావము </a>
        <div id="bhavam">  ఓ  దుష్టుడా! నా ఆఙ్ఞ లేకుండా ఆకాశంలో ఆదిత్యుడు కూడా గట్టిగా  ప్రకాశించడానికి బెదురుతాడు; వాయువు కూడా అన్ని కాలాలలోనూ అనుకూలంగానే  వీస్తాడు తప్పించి అహితుడుగా వీచటానికి  భయపడతాడు; అగ్నిహోత్రుడు కూడా దేదీప్యమానమైన నా  ప్రతాపం ముందు మందంగా వెలుగుతాడు  తప్పించి, ఇష్టానుసారం చెరలేగి మండటానికి భయపడతాడు; పాపులను శిక్షించే యముడు కూడా బహు తీక్షణమైన నా ఆఙ్ఞను కాదని  ప్రాణుల ప్రాణాలు తీయటానికి వెరుస్తాడు;  ఇంద్రుడికి  కూడా నా ముందు తల యెత్తే ధైర్యం లేదు;  దేవతలైనా, కిన్నరులైనా, యక్షులైనా,  పక్షులైనా, నాగులైనా,  గంధర్వులైనా, విద్యాధరులైనా, నేనంటే భయపడి పారిపోవలసిందే; అలాంటిది నువ్వు ఇంత కూడా లేవు. నేనంటే  నీకు భయం ఎందుకు లేదు? ఇక్కడ నీకు దిక్కు ఎవరు? ఎవరి అండచూసుకుని ఇంత మిడిసిపడి  పోతున్నావు?</div>
    </div>
    <div id="footer">
     <a href="http://telugubhagavatam.org/?tebha&Skanda=7">తెలుగుభాగవతం.ఆర్గ్</a> సౌజన్యంతో
        </div>
  </div>
</body>
